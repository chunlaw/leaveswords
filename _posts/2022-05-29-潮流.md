---
title: 潮流
date: 2022-05-29 00:49:00 +08:00
tags: [生活]

---

  
  
一、

  
粉嶺的Steak Together 算是最近新開的餐廳中頗有驚喜的一間，它的手工意粉跟外邊豉油西餐的發水意粉口感明顯不同，更為煙韌，蛋味亦更濃。可惜午市餐單中只能配海鮮，老闆選了後我就要點別的東西吃。正當選擇困難的我猶豫在青檸雞意大利飯和紅酒牛肋條之間時，店員姐姐湊前提示我說：

  
「青檸雞，就後生仔鍾意食；牛肋條就比較多上咗⋯⋯叔叔阿姨嗌。」

「你講到咁，我就要青檸雞意大利飯。」

「好，下次再試紅酒牛肋條。」

  
買回家中跟老闆覆述，她說兩個相較的話，紅酒牛肋條真的更吸引。我們都無謂扮後生。
  
  
二、

  
上次AIDA I 跟教練Oscar 借來一件連身潛水衣，下周考AIDA II 就決定自己買一套。Oscar 介紹我到深水埗的金洪潛水用品買。店員阿姨為我介紹說：

  
「喺香港夏天落水，3mm都夠暖喇，連身同兩截式都一樣咁暖。不過呢，後生仔就鍾意買連身多啲，型啲咁話。」

「（又係呢招！）噉有咩人會買兩截？」

「通常就有咁上下年紀、睇落專業啲嘅就買兩截，去廁所方便嘛。」

  
我就問阿姨要套兩截式的來試，果然比連身的易穿很多，也想著未來練得更好在拍照時也可以只穿潛水褲，不枉我日夜鍛煉嘛。
  
  
[![](https://blogger.googleusercontent.com/img/b/R29vZ2xl/AVvXsEjjlqeuTu4C62F3Np7EXeIucfg15gk17r0RfsHrkqEuHbRmC1eTutxMvt0IEODtTuC_PdRjaE0CzTSK8_VYj3kup04_6xXnVKJSSt4LSyWsTeb_8TFCsZjeEX-23_7F6ouPOGvMAQeR52pvnu735z1XT-_9mi1thlrLhm0Iqjt2a75nR-LW4b7L1aJ8/s320/GOPR1003.JPG)](https://blogger.googleusercontent.com/img/b/R29vZ2xl/AVvXsEjjlqeuTu4C62F3Np7EXeIucfg15gk17r0RfsHrkqEuHbRmC1eTutxMvt0IEODtTuC%5FPdRjaE0CzTSK8%5FVYj3kup04%5F6xXnVKJSSt4LSyWsTeb%5F8TFCsZjeEX-23%5F7F6ouPOGvMAQeR52pvnu735z1XT-%5F9mi1thlrLhm0Iqjt2a75nR-LW4b7L1aJ8/s5568/GOPR1003.JPG)
  
  
